# Programmeren IK<br><span class="small">Studiewijzer</span>

*Versie: September 2017*

Dit vak begint bij het begin. Je leert over programmeren in het algemeen, en je leert programmeren in een twee programmeertalen. Je maakt kennis met allerlei technieken voor het omzetten van een probleemomschrijving naar een programma dat het probleem oplost. Je leert over het verband tussen de computer en de programma’s die er op draaien. De practicumopdrachten beslaan het grootste deel van het vak en gaan over allerlei problemen uit bijvoorbeeld de wereld van cryptografie, biologie, economie en gaming.

## Contact

Stuur een mail naar <progik@mprog.nl> of spreek je assistent of docenten aan.
Voor uitzonderingen en persoonlijke afspraken moet je altijd een mail sturen.

Martijn Stegeman  
*coördinator*  
mail: <stegeman@uva.nl>

Jelle van Assema
*docent*

Bob Diertens  
*docent*

## Voorkennis

Er is geen enkele voorkennis vereist. Dit is een cursus die op jouw niveau wordt gegeven. Zowel voor studenten die helemaal niet bekend zijn met programmeren als voor studenten die wat meer ervaren zijn. Als je al eerder bij een andere opleiding een inleidend programmeervak hebt gevolgd is dit vak niet voor jou, en moet je vrijstelling aanvragen bij de examencommissie.

## Leerdoelen

We willen graag dat je leert om snel prototypes te maken van programma's, zodat je ideeën zonder veel moeite kunt uittesten. We leggen de nadruk op dataverwerking, simulatie en het maken van grafieken.

Hier staan vijf leerdoelen waarvan we vinden dat je ze aan het eind van de cursus gehaald zou moeten hebben. Het is logisch dat je de doelen nu nog niet helemaal begrijpt: dat komt gedurende de cursus wel.

Na deze cursus:

* kun je uitleggen hoe een computer werkt en gebruikt kan worden om problemen
  door te rekenen en informatie te beheren;

* kun je een idee voor een programma omzetten naar werkende code, opgedeeld in
  functies;

* kun je bij Python bijgeleverde bibliotheken gebruiken in je eigen
  programma's;

* kun je programma's overzichtelijk en beter leesbaar maken door een
  consistente stijl toe te passen;

* kun je programmeerfouten opsporen en verbeteren: syntaxfouten in de code en
  logische fouten in de achterliggende algoritmes.

## Verwachtingen

Om deze cursus te kunnen halen, verwachten we een aantal dingen van je.

* We verwachten dat je altijd vóór de eerste bijeenkomst van de week je huiswerk hebt gedaan en dat je je vragen bespreekt met je assistent.
  
* We verwachten dat je je uiterste best doen om ten minste alle opdrachten volledig te proberen te maken. Dit vinden we belangrijker dan dat alles precies correct werkt.

* We verwachten dat je 6 uur per week aanwezig bent bij je computerpractica. Mocht je een practicum missen door ziekte, dan is er een mogelijkheid tot inhalen op vrijdag (alleen bij tijdige ziekmelding).

  Als je uitstekend werk levert en vroeg klaar bent, kun je de docenten verzoeken om vrijstelling van de aanwezigheidsverplichting. Je moet daarvoor je opdrachten van de week aan je werkgroep-assistent laat zien. Als de assistent je opdrachten goedkeurt, krijg je vrijstelling voor de rest van de werkcolleges van de week.
  
* We verwachten dat je, als het nodig is, op vrijdag naar het laatstekans-practicum komt. De docenten en assistenten kunnen je hiervoor, in goed overleg, uitnodigen.

* We verwachten dat je de feedback over je opdrachten gebruikt om de opdrachten van de volgende week beter te maken, zodat je niet alleen leert programmeren, maar ook goed programmeren.

Mocht je in de problemen komen met het vak en het tempo, zorg dan dat je meteen contact opneemt (<progik@mprog.nl>). Als het gaat om persoonlijke problemen of andere onvermijdelijke zaken, zijn we altijd bereid te zoeken naar oplossingen.

## Activiteiten

De verwachting is dat je zo'n 21 uur per week aan dit vak kwijt bent. Hou er rekening mee dat je best wat meer tijd kwijt kan zijn, studenten verschillen nu eenmaal. Als je nog niet eerder geprogrammeerd hebt moet je even over een drempel heen voordat je het begint te begrijpen.

- In week 1 t/m 7 is er wekelijks een opdracht waaraan je onder andere tijdens de practica werkt.

- In week 4 vindt bovendien een tussentoets plaats om je voortgang te controleren.

- In week 8 is het eindtentamen, en is er geen opdracht.

## Voorbereiding

Vóór aanvang van elke week moet je een aantal hoofdstukken uit het boek lezen. De hoofdstukken staan gelinkt bij de opdrachten. Schrijf op welke vragen je hebt bij het lezen en bespreek deze vragen met je assistent of de docent.

## Opdrachten

Tijdens het eerste practicum van elke week werk je aan een lab-opdracht. Deze stof geeft je een basis voor de huiswerkopgave van die week. De lab-opdracht lever je gewoon in. De huiswerkopdrachten doe je gedeeltelijk in de klas, maar ze zijn groot, dus thuis werken is noodzakelijk.

Elke week worden je opdrachten beoordeeld op de volgende factoren:

* Omvang --- heb je alles geprobeerd?
* Correctheid --- doet het programma wat de gebruiker mag verwachten?
* Ontwerp --- hoe ordelijk is je code?
* Stijl --- hoe leesbaar is je code?

De bedoeling is dat je tijdens de cursus steeds betere en leesbaardere programma's gaat insturen. De schaal staat dus niet helemaal vast: we kijken ook hoe je prestaties groeien. Compenseren van voldoendes met onvoldoendes is dan ook niet direct de bedoeling of mogelijk.

De wekelijkse <strong>deadline</strong> is vrijdag om 23:59 uur. Mis je de deadline, dan hebben wij geen tijd meer om het na te kijken en wordt het lastig het vak nog te halen. Stuur daarom altijd vóór de deadline in wat je hebt.

### Becijfering van de opdrachten

De opdrachten worden dus beoordeeld op `scope`, `correctness`, `design` en `style`.
Als je opgave op al deze aspecten is beoordeeld (geld niet voor sommige opdrachten
aan het begin van de cursus), is de formule voor je cijfer

    grade = scope * (3 * correctness + 2 * design + style)

Gezien je voor elke van deze onderdelen maximaal 5 punten kunt halen, is het 
totale maximum daarmee 150. Alle cijfers worden uiteindelijk dan geschaald naar
de range van 1 tot 10, dus

    grade = grade / 150 * 9 + 1

Als het totale maximum lager is omdat sommige onderdelen niet mee zijn
meegerekend, dan wordt het uiteraard daarnaar geschaald. 

## Eindcijfer

Het eindcijfer is gebaseerd op de tussencijfers die je verdient bij de wekelijkse opdrachten (75%) en het cijfer van het tentamen (25%). Het tentamen moet hoe dan ook voldoende gemaakt worden, zodat je in een gecontroleerde omgeving laat zien dat je er echt iets van begrijpt.

Halverwege de cursus is er een tussentoets. De uitslag telt niet mee voor het eindcijfer van de cursus.

Wil je de beoordeling of de antwoorden van je tentamen bespreken? Stuur dan een e-mail voor een afspraak.

## Samenwerken, fraude en plagiaat

Samenwerken tijdens dit vak is vaak niet toegestaan (als dit is toegestaan dan wordt het expliciet bij de opdracht vermeld). Dit vak heeft als doel jouw persoonlijke programmeervaardigheid te ontwikkelen. Bij vervolgvakken is het vaak wél mogelijk om intensief samen te programmeren.

Tijdens de practica is het natuurlijk prima als je de opgave bespreekt met de student die naast je zit. Het is echter <strong>niet toegestaan</strong> om delen van code van je medestudenten, of van internet, over te nemen.

Een belangrijk verschil dus: je kunt discussiëren over de manier waarop je een probleem aanpakt, maar je kopieert nooit code van anderen. Om het jezelf niet moeilijk te maken kijk je dus doorgaans ook niet op het scherm van een ander.

Als je merkt dat je zodanig aan het overleggen bent dat je dezelfde code krijgt als de student die naast je zit, wordt het tijd om te stoppen en de assistent om hulp te vragen. Als dit teveel gebeurt gaan we je vragen niet meer bij elkaar te zitten.

Kom je in tijdnood? Bespreek het even met de docent. We willen het graag zo oplossen dat je het vak zelfstandig kunt halen.

## Plagiaatregeling

Fraude volgens de UvA: *"Het handelen of nalaten van een student waardoor een juist oordeel over zijn kennis, inzicht en vaardigheden geheel of gedeeltelijk onmogelijk wordt."*

We gebruiken bij de beoordeling van de opdrachten plagiaatdetectie. Als blijkt dat je opgave geheel of gedeeltelijk overeenkomt met een andere inzending of een uitwerking van internet, dan zijn er twee mogelijkheden.

* Er is een bronvermelding: in dat geval voldoe je niet aan de eis van het   zelfstandig maken van de opgaven en wordt je inzending afgekeurd. Omdat dit   meestal na de deadline is betekent dat doorgaans dat je het vak dit jaar niet kunt afronden.

* Er is geen bronvermelding: in dat geval rapporteren we aan de examencommissie welke inzendingen overeenkomen, waarna de commissie beslist over te nemen   maatregelen.

In eerdere jaren is één student uitgesloten van deelname na het kopiëren van een practicumopdracht. Andere studenten hebben een waarschuwing gekregen.

Zie ook:

* de [fraude- en plagiaatwebsite](http://www.uva.nl/plagiaat), en
* de onderwijs- en examenregeling van Informatiekunde. 